<html>
  <head>
    <meta charset="utf-8" />
		<meta name="viewport" content="width=device-width, initial-scale=1" />
        <link rel="stylesheet" href="../book.css">
		<link rel="stylesheet" href="https://maxcdn.bootstrapcdn.com/bootstrap/3.4.1/css/bootstrap.min.css">
        <script src="https://ajax.googleapis.com/ajax/libs/jquery/3.7.1/jquery.min.js"></script>
        <script src="https://maxcdn.bootstrapcdn.com/bootstrap/3.4.1/js/bootstrap.min.js"></script>
  </head>


<body>

<div class="frame">
    <div class="vertical">



<div class="main">


<h3>三 有我之境與無我之境</h3>

有有我之境，有無我之境。「淚眼問花花不語，亂紅飛過鞦韆去。」<span style="font-size:15px;">〔一〕</span> 「可堪孤館閉春寒，杜鵑聲裡斜陽暮。」<span style="font-size:15px;">〔二〕</span> 有我之境也。「采菊東籬下，悠然見南山。」<span style="font-size:15px;">〔三〕</span> 「寒波澹澹起，白鳥悠悠下。」<span style="font-size:15px;">〔四〕</span> 無我之境也。有我之境，以我觀物，故物與我皆著我之色彩。無我之境，以物觀物，故不知何者爲我，何者爲物。古人寫詞，寫有我之境者為多，然未始不能寫無我之境，此在豪傑之士能自樹立耳。

</div>

<div style="width: 1px; 
    background: black; 
    margin-right: 50px;
    margin-left: 20px;"></div>

<div class="footnote">

<p>〔一〕歐陽修《蝶戀花》：「庭院深深深幾許？楊柳堆煙，簾幕無重數。玉勒雕鞍遊冶處，樓髙不見章台路。　雨橫風狂三月暮，門掩黃昏，無計留春住。淚眼問花花不語，亂紅飛過鞦韆去。」</p>
<br>
<p>〔二〕秦觀《踏莎行》：「霧失樓台，月迷津度，桃源望斷無尋處。可堪孤館閉春寒，杜鵑聲裡斜陽暮。　驛寄梅花，魚傳尺素，砌成此恨無重數。郴江幸自繞郴山，爲誰流下瀟湘去！」</p>
<br>
<p>〔三〕陶潛《飲酒》第五首：「結廬在人境，而無車馬喧。問君何能爾，心遠地自偏。采菊東籬下，悠然見南山。山氣日夕佳，飛鳥相與還。此中有眞意，欲辨已忘言。」</p>
<br>
<p>〔四〕元好問《穎亭留別》：「故人重分攜，臨流駐歸駕。乾坤展清眺，萬景若相借。北風三日雪，太素秉元化。九山郁崢嶸，了不受陵跨。寒波澹澹起，白鳥悠悠下。懷歸人自急，物態本閒暇。壺觴負吟嘯，塵土足悲吒。回首亭中人，平林淡如畫。」 </p>
</div>


</div>
</div>


<p style="text-align: center;">[<a href="1.html" class="nav-prev">Previous</a>
  ][<a href="cover.html">Home</a>][<a href="3.html" class="nav-next">Next</a>]

  </body>
</html>